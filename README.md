# demographic-analysis
Analysis of the demographic situation in Ukraine

# Аналіз демографічної ситуації в Україні з 1991 по 2022 роки.

## Вступ

Мій PET-project зосереджений на аналізі демографічної ситуації в Україні з часу проголошення її незалежності. Демографічний чинник є одним із визначальних для забезпечення стабільного та безпечного розвитку держави, а проблеми демографічного розвитку слід розглядати як першочергові інтереси держави, як результат її функціонування. Соціально-демографічна ситуація в державі формується відповідно до відтворення населення та міграційних процесів. Тож, моя робота включатиме аналіз відкритих даних з сайту Державної служби статистики України для дослідження змін демографічних показників Україні та визначення причин цих змін. Демографічні дослідження завжди будуть актуальними, тому що від них залежить розвиток трудового потенціалу і відповідно величина сукупного національного доходу.
     
## Методологія

### Вибір теми

Тема проекту обрана на основі актуальності розвитку народонаселення України та розглядається як один із найпріоритетніших національних інтересів в основах державної політики. Визначена проблема – демографічна криза в Україні.
     
### Вибір технологій

Для аналізу використовувалися наступні інструменти: Excel, Power Query, Python – для підготовки, очищення, обробки даних; Tableau – для візуалізації даних.
     
## Етапи проекту

1.	_Збір даних та їх очищення_

Збір даних проведено за сайту Держстат, а саме наступні набори даних: чисельність та склад населення, формування приросту (скорочення) чисельності населення, кількість живонароджених, померлих, загальні коефіцієнти природного руху населення. Всі дані підготовлені та очищені від пропусків в Excel та Power Query.

2.	_Аналіз даних_

Дані відфільтровані за регіонами та загалом по Україні, за віковими категоріями, по роках.

Використовувалися методи статистики для отримання інсайтів. Так, розраховано за допомогою Python коефіцієнти міграції (відношення кількості чоловіків до кількості жінок) – прибулого та вибулого населення в 2021 році за віковими категоріями, та загальний коефіцієнт міграції. Для цього використані таблиці з даними про кількість прибулих та вибулих х України в 2021 році. Код Python  можна переглянути в файлі _PET-project_arrivals_and_left_.
На основі виведених мною таблиць (кількість живонароджених, померлих, померлих дітей до 1 року в 2020, 2021 роках; середня чисельність наявного/постійного населення в 1991-2021 роках; загальний та природний приріст/скорочення населення в 1991-2021 роках; порівняння міграційного та природного приросту/скороченню населення в 2021 році; природний приріст/скорочення населення в 2020, 2021 роках; середній вік чоловіків/жінок з 1991-2022 роки; демографічне навантаження на населення з 1991-2022 роки; кількість прибулого/вибулого населення в 2021 році; коефіцієнти міграції прибулих/вибулих в 2021 році) створено дашборди, які можна подивитися за наступними посиланнями:

•	[Середня чисельність та приріст/скорочення населення України з 1991 по 2021 рік](https://public.tableau.com/views/19912021/19912021?:language=en-US&:sid=&:redirect=auth&:display_count=n&:origin=viz_share_link)

•	[Формування приросту/скорочення населення України в 2020, 2021 роках по регіонах (осіб)](https://public.tableau.com/views/20202021_17246864058190/20202021?:language=en-US&:sid=&:redirect=auth&:display_count=n&:origin=viz_share_link)

•	[Міграція населення України в 2021 році за віковими категоріями та статтю](https://public.tableau.com/views/2021_17246787195560/sheet3?:language=en-US&:sid=&:redirect=auth&:display_count=n&:origin=viz_share_link)

•	[Кількість живонароджених та померлих осіб в Україні в 2020, 2021 роках по регіонах](https://public.tableau.com/views/20202021_17246801516680/20202021?:language=en-US&:sid=&:redirect=auth&:display_count=n&:origin=viz_share_link)

•	[Демографічне навантаження на населення України з 1991 по 2022 роки](https://public.tableau.com/views/19912022/19912022?:language=en-US&:sid=&:redirect=auth&:display_count=n&:origin=viz_share_link)

## Висновки

_Необхідно враховувати, що аналіз даних з 2014 року виконано без урахування тимчасово окупованої території Автономної Республіки Крим, м. Севастополя та частини тимчасово окупованих територій у Донецькій та Луганській областях._ 

Розглянемо дашборд _«Середня чисельність та приріст/скорочення населення України з 1991 по 2021 рік»_. На першому лінійному графіку видно, що на початку створення України як незалежної держави, середня чисельність наявного[^1] та постійного[^2] населення відповідно складала 52500000 та 51665891 осіб. Різниця складає 834109 осіб, що пов’язано з безперервними процесами міграції населення. До 2013 року обидва показника рівномірно знижуються та вже складають 45489648 та 45309293 відповідно та майже однакові. В 2014 році ці показники падають приблизно на 3 мільйони, що пов’язано з окупацією на сході України та АР Крим і надалі ми втрачаємо статистичні дані. В 2021 році ці показники вже складають 41377845 та 41208208 відповідно з несуттєвою різницею. З 1991 року населення України зменшилось на 11 мільйонів осіб.

На графіку загального та природного приросту/скорочення населення видно, що з 1991 по 2021 роки йде постійне природне скорочення населення, тобто смертність перевищує народжуваність. Особливо погані показники в 1996, 2001 та 2021 роках. Загальний[^3] приріст населення з 1992 року також почав зменшуватися та до 2021 року показник рухався аналогічно природного приросту/скорочення населення, тобто з 2014 року міграція населення збільшилась. 

Наступний дашборд _«Формування приросту/скорочення населення України в 2020, 2021 роках по регіонах»_ показує ситуацію по регіонах. Так, при порівнянні міграційного та природного приросту/скороченні населення бачимо, що в 2021 році збільшення міграції сталося в Київській (30094), Одеській (6427) та Харківській (4701) областях. Найбільше людей покинуло такі області: Донецьку (-5288), Луганську (-3377) та Вінницьку (-2458). Найбільше на показники міграції впливають масова вимушена еміграція та масштабне внутрішнє переміщення населення.

В 2020 та 2021 роках лідерами природного скорочення населення є Дніпропетровська (- 33981 та -45267 відповідно років), Харківська ( -27470 та -39574) та Донецька (-26095 та -35620) області. В 2021 році цей показник значно погіршився. Ні в 2020, ні в 2021 роках приросту населення не відбувається. На це впливає багато факторів, зокрема погіршення стану здоров’я населення, високий рівень передчасної смертності, демографічне старіння, важка промисловість. Крім того, показники в цих областях найбільші і через велику кількість населення в цих областях.

Розглянемо дашборд _«Міграція населення України в 2021 році за віковими категоріями та статтю»_. На стовпчастій діаграмі кількості прибулого/вибулого населення видно, що найбільший міграційний рух відбувається у вікових групах 15-34 роки, а найменший – у вікових групах 75-85 років і старші. Окрім вимушеної еміграції це можна пояснити психологічними станами, бажанням розвитку та конкурентоспроможності, прагненню покращення умов життя для молодшого покоління, та небажанням змінювати життя старшого покоління. 

Коефіцієнт міграції прибулого та вибулого населення показує відношення кількості чоловіків до кількості жінок. Так, в 2020 та 2021 роках коефіцієнти для прибулого та вибулого населення майже однакові та переважає населення чоловічої статі у вікових категоріях від 0 до 14 років. В наступних вікових категоріях мігрують переважно жінки.

На дашборді _«Кількість живонароджених та померлих осіб в Україні в 2020, 2021 роках по регіонах»_ більш розгорнута інформація приросту/скорочення населення. Кількість живонароджених осіб нижча за кількість померлих осіб більш ніж в 2,5 рази. І в 2020, і в 2021 роках Дніпропетровська, Львівська та Одеська області мають найвищий показник народжуваності. Нажаль, ці ж області, а також Харківська є лідерами за смертністю дітей віком до 1 року. Хоча цей показник значно зменшився, починаючи з 1991 року, він все ще досить високий. Показник малюкової смертності є чутливим індикатором загального санітарного та соціально-економічного благополуччя країни, стратегічним показником стану здоров'я і виживання дітей, рівня і якості медико-соціальної допомоги, ефективності роботи акушерської і педіатричної служб. 

Останній дашборд _«Демографічне навантаження на населення України з 1991 по 2022 роки»_ містить інформацію про демографічне навантаження[^4] на населення особами у віці 0-14 років та у віці 65 років і старше, а також відображає середній вік чоловіків та жінок впродовж цих років. Так, на стовпчастій діаграмі можна побачити, що протягом 31 року навантаження на населення особами у віці 0-14 років зменшилось з 322 до 221 особи. Це можна пояснити великою міграцією населення цих вікових груп. Проте навантаження особами у віці 65 років і старше навпаки збільшилось зі 185 до 262 осіб. Середній вік чоловіків за ці роки піднявся з 34 до 39 років, вік жінок – з 40 до 44 років. Такий показник свідчить про недовгу середню тривалість життя.

На основі вищевикладеного можна зазначити, що в Україні відбувається демографічна криза, що полягає в значному зниженні народжуваності,  підвищенні смертності населення, включно із дітьми, у внутрішніх переміщеннях мешканців, в тому числі з небезпечних територій, у вимушеній еміграції.

### Основні демографічні виклики та загрози розвитку України:
•	швидке скорочення чисельності населення внаслідок перевищення смертністю народжуваності та масштабної трудової міграції, яка часто переходила в постійну, анексії Криму та частини Донецької і Луганської областей.

•	низький рівень народжуваності. У 2020 році сумарний коефіцієнт народжуваності в Україні становив 1,2 на одну жінку. Для відтворення населення необхідно, щоб цей показник складав 2,2. Через безпекові ризики, високий рівень невизначеності щодо майбутнього, розділення сімей, тощо на теперішній час цей показник знизився до 1,0.

•	погіршення стану здоров’я населення через неможливість отримати своєчасну та якісну медичну допомогу, недостатню профілактику захворювань, численні стреси, тривале перебування у несприятливих умовах, що спричинило зниження імунітету, загострення старих і нових хронічних захворювань.

•	зростання чисельності осіб з інвалідністю в тому числі серед дітей та молоді, які потребують комплексної реабілітації та підтримки.

•	високий рівень передчасної смертності передусім чоловіків, пов’язаний із масовою зайнятістю в шкідливих і небезпечних умовах, потраплянням у ДТП, зловживанням алкоголем, психоактивними речовинами та тютюнопалінням, недостатністю інформування населення щодо навичок здорового способу життя, низькою доступністю та якістю медичної допомоги в сільській місцевості, низьким рівнем добробуту і підвищенням рівня бідності населення

•	еміграція населення, пов’язана із небезпекою, нестабільністю та невизначеністю життя в Україні.

•	демографічне старіння. За даними 2021 року частка осіб у віці 60 років і старше становила 24,8 %, що спричиняє додаткові потреби в медичних і соціальних послугах, зумовлює значне навантаження на публічні фінанси та працююче населення, є чинником подальшої депопуляції.

•	внутрішнє переміщення населення. Надмірна концентрація населення у відносно безпечних регіонах спричиняє проблеми із доступністю та якістю базових послуг, зокрема житлових, освітніх, медичних, ускладнює працевлаштування внутрішньо переміщених осіб.

Зазначений демографічний стан потребує прийняття негайних політичних рішень, основаних на наукових дослідженнях, щодо поліпшення стану здоров’я населення та демографічної ситуації в цілому з метою стратегічного планування проведення заходів щодо виходу з демографічної кризи. 

Можливі два сценарії розв’язання проблем.

_Інерційний сценарій_ передбачає реалізацію наявної системи державної підтримки населення з урахуванням поточної демографічної ситуації без запровадження додаткових інструментів впливу. Цей сценарій не дає можливості в короткостроковому періоді якісно вплинути на демографічну ситуацію в Україні, чим спричинятиметься поглиблення демографічної кризи. При цьому чисельність населення України в кордонах 1991 року, за оцінкою Інституту демографії та проблем якості життя НАН України, може знизитися до 28,9 млн осіб на 01 січня 2041 року і до 25,2 – на 01 січня 2051 року.

_Сценарій змін_ передбачає ухвалення цілісної Стратегії, розробленої з урахуванням українського та міжнародного досвіду щодо ефективності певних кроків і забезпечення ефективної координації дій всіх органів влади з метою забезпечення гідного рівня та якості життя кожному українцю, створення умов для повернення громадян України з-за  кордону, відтворення населення.

Проте, підводячи підсумки вищевикладеного, можна сказати, що в нашій державі, нажаль, на сьогодні не існує чіткої програми щодо вирішення існуючих проблем. 

[^1]: 1Наявне населення – населення, яке на момент перепису перебуває на певній території, враховуючи осіб, що тимчасово мешкають (за умови їхньої відсутності у постійному місці проживання не більше ніж 12 місяців).
[^2]: 2Постійне населення – населення, яке постійно мешкає на момент перепису на певній території, ураховуючи тимчасово відсутніх, якщо їхня відсутність у місці постійного проживання не перевищувала 12 місяців.
[^3]: 3Загальний приріст (скорочення) чисельності населення – сума природного приросту (скорочення) населення та міграційного приросту (скорочення) населення. 
[^4]: 4Демографічне навантаження – це узагальнена кількісна характеристика вікової структури населення, яка показує навантаження на суспільство та економіку невиробничим населенням. В цих даних цей показник показує навантаження на 1000 осіб працездатного  населення.


